“Saṁvarañca vo, bhikkhave, desessāmi, asaṁvarañca.
Taṁ suṇātha.

Kathañca, bhikkhave, asaṁvaro hoti?

Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā.
Tañce bhikkhu abhinandati abhivadati ajjhosāya tiṭṭhati, veditabbametaṁ, bhikkhave, bhikkhunā:
‘parihāyāmi kusalehi dhammehi.
Parihānañhetaṁ vuttaṁ bhagavatā’ti …pe…

santi, bhikkhave, jivhāviññeyyā rasā …pe…
santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā.
Tañce bhikkhu abhinandati abhivadati ajjhosāya tiṭṭhati, veditabbametaṁ, bhikkhave, bhikkhunā:
‘parihāyāmi kusalehi dhammehi.
Parihānañhetaṁ vuttaṁ bhagavatā’ti.

Evaṁ kho, bhikkhave, asaṁvaro hoti.

Kathañca, bhikkhave, saṁvaro hoti?

Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā.
Tañce bhikkhu nābhinandati nābhivadati nājjhosāya tiṭṭhati, veditabbametaṁ, bhikkhave, bhikkhunā:
‘na parihāyāmi kusalehi dhammehi.
Aparihānañhetaṁ vuttaṁ bhagavatā’ti …pe…

santi, bhikkhave, jivhāviññeyyā rasā …pe…
santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā.
Tañce bhikkhu nābhinandati nābhivadati nājjhosāya tiṭṭhati, veditabbametaṁ bhikkhunā:
‘na parihāyāmi kusalehi dhammehi.
Aparihānañhetaṁ vuttaṁ bhagavatā’ti.

Evaṁ kho, bhikkhave, saṁvaro hotī”ti.

Pañcamaṁ.